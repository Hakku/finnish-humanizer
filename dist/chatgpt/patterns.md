# Finnish Humanizer: Täysi patternilista

Kaikki 26 AI-patternia esimerkkeineen + 5 tyylimerkintää. instructions.md sisältää kanonisia esimerkkejä; tämä tiedosto sisältää loput.

---

## Suomenkieliset AI-patternit

### 1. Passiivin ylikäyttö

AI käyttää passiivia kaikkialla. Suomessa passiivi on luonnollinen, mutta AI ylikäyttää sitä välttääkseen tekijän nimeämistä.

Ennen: Sovellus on suunniteltu tarjoamaan käyttäjille mahdollisuus hallita omia tietojaan tehokkaasti.
Jälkeen: Sovelluksella hallitset omat tietosi.

Ennen: Tutkimuksessa havaittiin, että menetelmä tuottaa parempia tuloksia.
Jälkeen: Tutkimus osoitti menetelmän toimivan paremmin.

### 2. Nominaalirakenteet

Verbi muutetaan substantiiviksi ja lisätään tukiverbi. "Suorittaa tarkistuksen" kun voisi sanoa "tarkistaa".

Ennen: Järjestelmä suorittaa tietojen validoinnin ennen tallennuksen toteuttamista.
Jälkeen: Järjestelmä validoi tiedot ennen tallennusta.

Ennen: Tiimi tekee arvioinnin projektin etenemisestä.
Jälkeen: Tiimi arvioi projektin etenemisen.

### 3. Pronominien ylikäyttö

Suomessa pronomini jätetään pois kun konteksti on selvä. AI lisää "me", "se", "tämä" joka paikkaan englannin mallin mukaan.

Ennen: Me uskomme, että meidän ratkaisumme tarjoaa merkittävää arvoa.
Jälkeen: Ratkaisumme tuottaa arvoa.

Ennen: Se on työkalu, joka auttaa sinua parantamaan tuottavuuttasi.
Jälkeen: Työkalu parantaa tuottavuuttasi.

### 4. Puuttuvat partikkelit

AI ei käytä partikkeleita (-han/-hän, -pa/-pä, kyllä, vaan, nyt, sit) koska ne ovat epämuodollisia. Suomessa ne ovat normaalia kirjoituskieltä.

Ennen: Tämä on totta. Kyse on kuitenkin siitä, että tilanne on monimutkainen.
Jälkeen: Onhan se totta. Tilanne on vaan monimutkainen.

Ennen: Kokeile tätä. Se toimii hyvin.
Jälkeen: Kokeilepa tätä. Kyllä se toimii.

### 5. Käännösrakenteet

AI tuottaa suomea joka noudattaa englannin sanajärjestystä ja rakenteita. Tuloksena on teknisesti oikeaa mutta luonnotonta kieltä.

Ennen: Tämän lisäksi, on tärkeää huomioida se tosiasia, että markkinat ovat muuttuneet.
Jälkeen: Markkinatkin ovat muuttuneet.

Ennen: Se on juuri tämä seikka, joka tekee asiasta mielenkiintoisen.
Jälkeen: Juuri tämä tekee asiasta kiinnostavan.

### 6. Genetiiviketjut

Peräkkäiset genetiivimuodot kasautuvat kun AI yrittää ilmaista monimutkaisia suhteita yhdessä rakenteessa.

Ennen: Tuotteen laadun parantamisen mahdollisuuksien arvioinnin tulokset osoittavat kehityspotentiaalia.
Jälkeen: Arvioimme miten tuotteen laatua voisi parantaa. Kehityspotentiaalia löytyi.

Ennen: Yrityksen strategisen suunnittelun prosessin uudistamisen tavoitteena on tehokkuuden lisääminen.
Jälkeen: Yritys uudistaa strategista suunnitteluaan tehostuakseen.

### 7. Adjektiivikasaumat

AI kasaa useita adjektiiveja peräkkäin. Suomessa yksi osuva adjektiivi on parempi kuin neljä geneeristä.

Ennen: Moderni, innovatiivinen, käyttäjäystävällinen ja monipuolinen alusta tarjoaa kattavia ratkaisuja.
Jälkeen: Monipuolinen alusta, jota on helppo käyttää.

Ennen: Tehokas, luotettava, skaalautuva ja turvallinen infrastruktuuri.
Jälkeen: Luotettava ja skaalautuva infrastruktuuri.

### 8. Ylipitkät virkkeet

AI kirjoittaa yhden pitkän virkkeen johon pakataan useita ajatuksia pilkuilla ja konjunktioilla erotettuna.

Ennen: Uusi järjestelmä, joka otettiin käyttöön viime kuussa, on parantanut asiakastyytyväisyyttä merkittävästi, sillä se tarjoaa nopeamman vasteajan ja intuitiivisemman käyttöliittymän, minkä ansiosta käyttäjät löytävät tarvitsemansa tiedot helpommin ja voivat suorittaa tehtävänsä tehokkaammin.
Jälkeen: Uusi järjestelmä otettiin käyttöön viime kuussa. Asiakastyytyväisyys on parantunut selvästi. Vasteaika on nopeampi ja käyttöliittymä selkeämpi, joten tiedot löytyvät helpommin.

### 9. Joka/jotka-kasautuminen

AI ketjuttaa sivulauseita "joka"- ja "jotka"-pronomineilla. Suomessa partisiippirakenne tai erillinen virke on luontevampi.

Ennen: Tiimi, joka vastaa projektista, joka on saanut rahoituksen, jota haettiin viime vuonna, esitteli tulokset.
Jälkeen: Viime vuonna rahoituksen saanut projektitiimi esitteli tulokset.

Ennen: Raportti, joka sisältää tiedot, jotka kerättiin kyselystä, joka lähetettiin asiakkaille.
Jälkeen: Raportti perustuu asiakkaille lähetetyn kyselyn tuloksiin.

### 10. Virkakielisyys väärässä kontekstissa

AI käyttää virallista kieltä tilanteissa joissa se ei sovi. "Kyseinen" ja "edellä mainittu" kuuluvat lakitekstiin, eivät blogikirjoitukseen.

Ennen: Kyseinen tuote soveltuu erinomaisesti edellä mainittujen käyttötapausten toteuttamiseen.
Jälkeen: Tuote toimii hyvin näihin tarkoituksiin.

Ennen: Mikäli käyttäjä haluaa hyödyntää kyseistä toiminnallisuutta, tulee hänen ensisijaisesti suorittaa kirjautuminen.
Jälkeen: Kirjaudu ensin sisään, niin pääset käyttämään toimintoa.

### 11. Astevaihtelun välttely

AI saattaa välttää sanoja joissa astevaihtelu tuottaa vieraannäköisiä muotoja. Ei systemaattinen virhe vaan taipumus valita "turvallisempia" sanoja.

Tunnistus: Teksti käyttää toistuvasti samoja helppoja sanoja ja välttelee esim. muotoja kuten "luvun" (luku), "halvempi" (halpa), "leveämpi" (leveä).

Toimenpide: Ei automaattista korjausta. Tarkista käyttääkö teksti epätavallisen suppeaa sanastoa ja laajenna tarvittaessa.

### 12. Liiallinen kohteliaisuus

AI siirtää englannin kohteliaisuusnormit suomeen. Suomessa liiallinen kohteliaisuus kuulostaa epäaidolta tai jopa ironiselta.

Ennen: Olisin erittäin kiitollinen, mikäli voisitte ystävällisesti harkita mahdollisuutta osallistua tapahtumaemme.
Jälkeen: Tervetuloa tapahtumaamme.

Ennen: Haluaisin nöyrästi ehdottaa, että ehkäpä voisimme mahdollisesti tarkastella tätä asiaa uudelleen.
Jälkeen: Tarkastellaan tätä uudelleen.

---

## Universaalit AI-patternit suomeksi

Nämä esiintyvät kaikissa kielissä mutta tunnistetaan ja korjataan suomenkielisin esimerkein.

### 13. Merkittävyyden liioittelu

AI paisuttaa kaiken merkittäväksi, keskeiseksi tai ratkaisevaksi. Samaan perheeseen kuuluvat olennainen, elintärkeä ja kriittinen.

Ennen: Tekoäly tulee olemaan merkittävässä ja keskeisessä roolissa tulevaisuuden ratkaisevien haasteiden ratkaisemisessa.
Jälkeen: Tekoälystä tulee tärkeä työkalu moniin ongelmiin.

### 14. Mainosmainen kieli

Teksti kuulostaa mainokselta vaikka konteksti on neutraali. Tunnistuu sanoista kuten ainutlaatuinen, uraauurtava, vertaansa vailla ja vallankumouksellinen.

Ennen: Uraauurtava ja ainutlaatuinen alustamme tarjoaa vertaansa vailla olevan käyttökokemuksen.
Jälkeen: Alusta toimii hyvin ja erottuu kilpailijoista.

### 15. Mielistelevä sävy

AI kehuu kysyjää tai aihevalintaa. Suomessa tämä on erityisen kiusallista. Alkaa usein sanoilla "Hyvä kysymys!", "Ehdottomasti!" tai "Erinomainen huomio!".

Ennen: Hyvä kysymys! Tämä on ehdottomasti yksi tärkeimmistä aiheista tällä hetkellä.
Jälkeen: Aihe on ajankohtainen.

### 16. Liiallinen varautuminen

AI pehmentää jokaisen väitteen varmuuden vuoksi. Tunnistuu ilmauksista kuten saattaisi mahdollisesti, voitaneen todeta ja lienee perusteltua.

Ennen: Saattaisi olla mahdollista, että tämä lähestymistapa voisi potentiaalisesti tuottaa jonkinlaisia parannuksia tietyissä olosuhteissa.
Jälkeen: Lähestymistapa todennäköisesti parantaa tuloksia.

### 17. Täytesanat ja -lauseet

AI aloittaa tai täyttää kappaleita fraaseilla jotka eivät lisää sisältöä, kuten "On syytä huomata", "Tässä yhteydessä on tärkeää" ja "Kuten aiemmin mainittiin".

Ennen: On syytä huomata, että tässä yhteydessä on tärkeää ymmärtää alustan arkkitehtuuri ennen käyttöönottoa.
Jälkeen: Ymmärrä alustan arkkitehtuuri ennen käyttöönottoa.

### 18. Geneerinen lopetus

AI päättää tekstin tyhjällä optimismilla, kuten "tulevaisuus näyttää valoisalta", "jatkaa kehittymistään" tai "avaa uusia mahdollisuuksia".

Ennen: Tulevaisuus näyttää valoisalta ja ala jatkaa kehittymistään, avaten uusia mahdollisuuksia kaikille toimijoille.
Jälkeen: [Poista kokonaan tai korvaa konkreettisella ennusteella]

### 19. Epämääräiset viittaukset

AI viittaa auktoriteetteihin nimeämättä niitä, kuten "asiantuntijoiden mukaan", "tutkimukset osoittavat" tai "alan johtavat toimijat".

Ennen: Tutkimukset osoittavat, että asiantuntijoiden mukaan tämä on alan paras käytäntö.
Jälkeen: [Nimeä lähde] tai poista väite.

### 20. "Haasteista huolimatta" -kaava

AI tunnustaa haasteen mutta mitätöi sen välittömästi. Rakenne: "vaikka X, niin silti Y". Alkaa usein sanoilla "haasteista huolimatta".

Ennen: Haasteista huolimatta yritys on onnistunut kasvattamaan markkinaosuuttaan ja jatkaa vahvaa kehitystään.
Jälkeen: Yritys on kasvattanut markkinaosuuttaan. Haasteitakin on: [nimeä ne].

### 21. Kolmen sääntö ja synonyymikierto

AI listaa asioita kolmen ryhmissä ja kierrättää synonyymejä välttääkseen toistoa. Suomessa toisto on luonnollista.

Ennen: Ratkaisu on tehokas, vaikuttava ja tuloksellinen. Se parantaa, kehittää ja optimoi prosesseja.
Jälkeen: Ratkaisu on tehokas. Se parantaa prosesseja.

Ennen: Alusta yhdistää, integroi ja kokoaa yhteen eri tietolähteet.
Jälkeen: Alusta yhdistää eri tietolähteet.

### 22. Partisiippirakenteet

AI ylikäyttää -malla/-mällä ja -en -muotoja korvikkeena konkreettisemmille ilmaisuille.

Ennen: Hyödyntämällä uusia teknologioita ja tarkastelemalla olemassa olevia prosesseja voidaan saavuttaa merkittäviä parannuksia.
Jälkeen: Uusilla teknologioilla ja prosessien tarkastelulla voidaan parantaa tuloksia.

Ennen: Ottamalla huomioon käyttäjien tarpeet ja analysoimalla käyttödataa voidaan kehittää parempia ratkaisuja.
Jälkeen: Käyttäjien tarpeet ja käyttödata ohjaavat kehitystä.

### 23. Kopulan välttely

AI välttelee yksinkertaista "on/olla" ja korvaa sen monimutkaisemmilla verbeillä: "toimii", "tarjoaa", "edustaa", "muodostaa".

Ennen: Alusta toimii keskeisenä työkaluna datan hallinnassa ja tarjoaa monipuolisia mahdollisuuksia.
Jälkeen: Alusta on hyvä työkalu datan hallintaan.

Ennen: Tämä ratkaisu edustaa modernia lähestymistapaa ja muodostaa perustan tulevalle kehitykselle.
Jälkeen: Tämä on moderni ratkaisu, jolle voi rakentaa jatkossa.

### 24. Negatiivinen rinnastus

"Ei pelkästään...vaan myös" / "ei ainoastaan...vaan" -kaavan ylikäyttö korostuskeinona.

Ennen: Alusta ei pelkästään tehosta työskentelyä, vaan myös parantaa tiimien välistä yhteistyötä.
Jälkeen: Alusta tehostaa työskentelyä ja parantaa yhteistyötä.

Ennen: Ratkaisu ei ainoastaan säästä aikaa, vaan tarjoaa myös uusia näkökulmia päätöksentekoon.
Jälkeen: Ratkaisu säästää aikaa ja tuo uusia näkökulmia.

### 25. Keinotekoiset skaalaviittaukset

"X:stä Y:hyn" -rakenne luo valheellista kattavuutta. AI käyttää sitä vaikuttaakseen kokonaisvaltaiselta.

Ennen: Alusta kattaa kaiken strategisesta suunnittelusta operatiiviseen toteutukseen.
Jälkeen: Alusta tukee sekä suunnittelua että toteutusta.

Ennen: Palvelu auttaa aina pienimmistä yksityiskohdista suurimpiin kokonaisuuksiin.
Jälkeen: Palvelu auttaa eri kokoisissa tehtävissä.

### 26. Tietokatkos-vastuuvapauslausekkeet

AI lisää tarpeettomia vastuuvapauslausekkeita omasta tietotasostaan, kuten "viimeisimpien tietojeni mukaan" tai "saatavilla olevien tietojen perusteella".

Ennen: Viimeisimpien tietojeni mukaan markkinatilanne on muuttunut merkittävästi viime vuosina.
Jälkeen: Markkinatilanne on muuttunut viime vuosina.

Ennen: Saatavilla olevien tietojen perusteella voidaan todeta, että kehitys on ollut positiivista.
Jälkeen: Kehitys on ollut positiivista.

---

## Tyylimerkinnät

Nämä eivät ole patterneita vaan muotoiluvalintoja joita AI suosii:

- **Lihavoinnin ylikäyttö.** AI lihavoi jokaisen avainsanan. Lihavoi vain se mikä oikeasti vaatii huomiota.
- **Emojit.** Poista ellei konteksti ole selvästi epämuodollinen (some, chat).
- **"Otsikko:" -listaus.** AI kirjoittaa "**Hyöty:** parempi suorituskyky" kun voisi sanoa "Suorituskyky paranee".
- **Kaarevat lainausmerkit.** AI (erit. ChatGPT) käyttää typografisia \u201clainausmerkkejä\u201d suorien "lainausmerkkien" sijaan. Suomessa käytetään suoria lainausmerkkejä.
- **Em-dash (—) ajatusviivana.** Suomessa ajatusviiva on lyhyt `–` välilyönneillä (SFS 4175). AI käyttää amerikkalaista pitkää viivaa `—` koska koulutusdatassa painottuu englanti. Korvaa `—` merkillä `–` tai käytä pistettä, pilkkua tai kaksoispistettä.

---

## Täysimittainen esimerkki

### Ennen (AI-generoitu)

> **Kattava katsaus moderniin ohjelmistokehitykseen**
>
> Nykyaikainen ohjelmistokehitys on merkittävä ja keskeinen osa digitaalista transformaatiota. On syytä huomata, että alan kehitys on ollut erittäin nopeaa viime vuosina. Me näemme, että uudet teknologiat, innovatiiviset työkalut ja tehokkaat menetelmät ovat muuttaneet tapaa, jolla ohjelmistoja suunnitellaan, kehitetään ja ylläpidetään.
>
> Ketterät menetelmät, jotka ovat saaneet laajaa hyväksyntää, tarjoavat merkittäviä etuja perinteisiin lähestymistapoihin verrattuna. Kyseisten menetelmien avulla tiimit voivat suorittaa nopeamman reagoinnin muuttuviin vaatimuksiin. Tutkimukset osoittavat, että ketterää kehitystä hyödyntävät organisaatiot saavuttavat parempia tuloksia asiakastyytyväisyyden, tuottavuuden ja laadun saralla.
>
> Haasteista huolimatta ala jatkaa vahvaa kehitystään. Tekoäly tulee olemaan ratkaisevassa roolissa ohjelmistokehityksen tulevaisuuden muovaamisessa. Tulevaisuus näyttää valoisalta ja avaa uusia, jännittäviä mahdollisuuksia kaikille alan toimijoille.

### Jälkeen (luonnollistettu)

> Ohjelmistokehitys on muuttunut nopeasti. Uudet työkalut ja menetelmät ovat muokanneet koko alaa: suunnittelusta ylläpitoon.
>
> Ketterät menetelmät ovat yleistyneet syystä. Tiimit reagoivat nopeammin muuttuviin vaatimuksiin. Esimerkiksi State of Agile -raportin (2024) mukaan ketterää käyttävät organisaatiot raportoivat parempaa asiakastyytyväisyyttä ja laatua.
>
> Tekoäly muuttaa alaa sekin, mutta miten ja kuinka nopeasti, sitä ei vielä tiedä.

### Tehdyt muutokset

| # | Pattern | Muutos |
|---|---------|--------|
| 1 | Passiivin ylikäyttö | "on ollut erittäin nopeaa" → "on muuttunut nopeasti" |
| 2 | Nominaalirakenteet | "suorittaa nopeamman reagoinnin" → "reagoivat nopeammin" |
| 3 | Pronominien ylikäyttö | "Me näemme, että" → poistettu |
| 5 | Käännösrakenteet | "tapaa, jolla" → "suunnittelusta ylläpitoon" |
| 7 | Adjektiivikasaumat | "uudet teknologiat, innovatiiviset työkalut ja tehokkaat menetelmät" → "Uudet työkalut ja menetelmät" |
| 8 | Ylipitkät virkkeet | Ensimmäinen kappale pilkottu |
| 9 | Joka/jotka-kasautuminen | "jotka ovat saaneet laajaa hyväksyntää" → "ovat yleistyneet" |
| 10 | Virkakielisyys | "Kyseisten menetelmien avulla" → poistettu |
| 13 | Merkittävyyden liioittelu | "merkittävä ja keskeinen" → poistettu |
| 17 | Täytesanat | "On syytä huomata, että" → poistettu |
| 18 | Geneerinen lopetus | "Tulevaisuus näyttää valoisalta" → rehellinen epävarmuus |
| 19 | Epämääräiset viittaukset | "Tutkimukset osoittavat" → nimetty lähde |
| 20 | "Haasteista huolimatta" | Poistettu kaava, haasteet jätetty auki |
| 21 | Kolmen sääntö | Kolmen ryhmät karsittu |
